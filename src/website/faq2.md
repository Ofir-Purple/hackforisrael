אני יזם בעל אורינטציה טכנולוגית גבוהה, אבל לא אוהב להתעסק בקוד. אני עדיין חושב שאני מתאים לתכנית!

מצטערים, לתכנית יתקבלו רק מפתחי תוכנה בעלי תשוקה לבנות ולצור דרך כתיבת תוכנה, השולטים לפחות בשפת תכנות אחת.  אך ראה גם את השאלה הבאה:


האם התוכנית מיועדת גם לאנשים שאינם עוסקים בפיתוח תוכנה - לדוגמא מעצבים או אנשי תוכן?


בשלב זה התכנית תתמקד בעניינים העוסקים בפיתוח תוכנה - אך במהלכה סביר להניח שצוותי העבודה יצרו קשר עם מתנדבים בעלי כישורים נוספים וישמחו לשתף איתם פעולה ולשלב אותם במיזמים במסגרת מפגשי הפיתוח השבועיים (בימי שני בתל אביב ובימי רביעי בירושלים), במהלך השבוע הפתוח (שבוע רביעי בתכנית).


מה העלות הכספית של התכנית עבור המשתתפים?

בזכות נותני החסות שלנו, התכנית מוצעת ללא תשלום.

האם אתם מספקים מחשבים למשתתפים בתוכנית?

לא.  על כל משתתף להצטייד במחשב נייד אישי תקין ונח לפיתוח על מנת להשתתף בתכנית.


לאחר שאתנסה בפיתוח בקוד פתוח, האם תוכלו לעזור לי למצוא עבודה בתחום עם סיום התכנית?

איננו מתחייבים למצוא או לעזור למשתתפים בתכנית משרות. מצד שני, פעילי הסדנא נמצאים בקשר אישי עם מגוון חברות בהן הם מועסקים ובדרכים אחרות, המחפשות פעמים רבות עובדים.  במידת האפשר, נשמח לעזור למשתתפים בתכנית לצור קשר עם חברות על בסיס הכרות אישית.

בנוסף לסיפוק הרב, לחוויה הנדירה, להזדמנות היחודית לתרום לחברה, לקשרים החברתיים שאצור במהלך התוכנית, לנסיון שאצבור, ולתחומי הידע החדשים שאצבור, האם גם מקבלים משהו נוסף?

כל משתתף שיסיים את התכנית יקבל ככל הנראה מכתב או תעודת הוקרה (טרם הוחלט סופית, אך סביר שהוא יודפס על נייר רגיל בלבד ולא ימוסגר), ובשאיפה גם חולצה וכמה מדבקות (עליהם ישלם מכיסו, אבל אם אתם באים לתכנית בשביל זה, כנראה שאתם לא במקום הנכון).  בכל מקרה, בשום אופן מסלול זה אינו מוכר בדרך כלשהי כקורס עבור "גמל השתלמות"/"נקודות זכות"/"מוסד אקדמי רשמי" וכן הלאה.
